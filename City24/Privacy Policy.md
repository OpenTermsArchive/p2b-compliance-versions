BALTIC CLASSIFIEDS GROUP OÜ ISIKUANDMETE TÖÖTLEMISE PÕHIMÕTTED
==============================================================

Kehtib alates: 21.03.2023

Käesolevad isikuandmete töötlemise põhimõtted kirjeldavad, kuidas **Baltic Classifieds Group OÜ**, registrikood 14608656, aadress Pärnu mnt 141, Tallinn 10145, (edaspidi „**Baltic Classifieds Group**“), soovib, et füüsiliste isikute isikuandmeid ettevõttesiseselt töödeldakse.

Isikuandmete töötlemise põhimõtted on täitmiseks kohustuslikud kõikidele isikutele, kes töötlevad Baltic Classifieds Groupi nimel isikuandmeid.

Isikuandmete töötlemise põhimõtetest tuleb lähtuda kõikide isikuandmete töötlemisel ning vajadusel küsida enne vastavate töötlemistoimingute tegemist täiendavat informatsiooni käesolevates põhimõtetes sätestatud kontaktisikutelt.

Käesolevad põhimõtted baseeruvad isikuandmete kaitse seadusel ning Euroopa Liidu isikuandmete kaitse üldmääruse 2016/679 regulatsioonil ning selle eesmärgiks on tagada andmete nõuetekohane ja turvaline töötlemine. Baltic Classifieds Groupi nimel isikuandmeid töötlev isik mõistab, et põhimõtetes sätestatud korra mittejärgimine võib kaasa tuua isikuandmete lekke või kaotuse, mis omakorda võib avaldada olulist negatiivset mõju Baltic Classifieds Groupi äritegevusele, sh tuua kaasa suures rahatrahvid.

**1\. Mõisted**

1.1. „**Baltic Classifieds Group OÜ**” – AllePal OÜ, registrikood 12209337, aadress Pärnu mnt 141, Tallinn (KV.ee, Osta.ee, auto24.ee, KuldneBors.ee, GetaPro.ee), Kinnisvaraportaal OÜ, registrikood 10680295, aadress Pärnu mnt 141, Tallinn 11314, (City24.ee), City24 SIA;

1.2. „**Andmesubjekt**“ on tuvastatud või otseselt või kaudselt tuvastatav füüsiline isik. Baltic Classifieds Group töötleb järgmiste Andmesubjektide isikuandmeid – Baltic Classifieds Groupi töötajad ja kliendid.

1.3. „**Isikuandmed**“ on igasugune teave Andmesubjekti kohta. Baltic Classifieds Group töötleb sõltuvalt Andmesubjekti kategooriast erinevat liiki Isikuandmeid.

1.4. „**Töötlemine**“ on Isikuandmete või nende kogumitega tehtav automatiseeritud või automatiseerimata toiming või toimingute kogum, nagu kogumine, dokumenteerimine, korrastamine, struktureerimine, säilitamine, kohandamine ja muutmine, päringute tegemine, lugemine, kasutamine, edastamise, levitamise või muul moel kättesaadavaks tegemise teel avalikustamine, ühitamine või ühendamine, piiramine, kustutamine või hävitamine.

1.5. „**Isikuandmetega seotud rikkumine**“ on turvanõuete rikkumine, mis põhjustab edastatavate, salvestatud või muul viisil töödeldavate Isikuandmete juhusliku või ebaseadusliku hävitamise, kaotsimineku, muutmise või loata avalikustamise või neile juurdepääsu.

1.6. „**Isikuandmete vastutav töötleja**“ on füüsiline või juriidiline isik, avaliku sektori asutus, amet või muu organ, kes üksi või koos teistega määrab kindlaks isikuandmete töötlemise eesmärgid ja vahendid.

1.7. „**Vastutav töötleja**“ on füüsiline või juriidiline isik, kes üksi või koos teistega määrab kindlaks isikuandmete töötlemise eesmärgid ja vahendid.

1.8. „**Volitatud töötleja**“ on füüsiline või juriidiline isik, kes töötleb isikuandmeid vastutava töötleja nimel. Näiteks on Baltic Classifieds Groupi volitatud töötlejaks isikud, kes osutavad mistahes teenuse osutamise lepingu alusel Baltic Classifieds Groupile teenust, mis hõlmab Baltic Classifieds Groupi nimel Isikuandmete töötlemist (s.o. värbamisteenuse osutaja, serveri- ja pilveteenuse osutaja, raamatupidamisteenuse osutaja, tarbijamängude, loosimiste ja kampaaniate läbiviimiseks kasutatavate platvormide pakkujad), aga ka teised Baltic Classifieds Groupi kuuluvad ettevõtted.

1.9. „**Üldmäärus**“ on Euroopa Parlamendi ja Nõukogu määrus (EL) 2016/679, 27. aprill 2016, füüsiliste isikute kaitse kohta isikuandmete töötlemisel ja selliste andmete vaba liikumise ning direktiivi 95/46/EÜ kehtetuks tunnistamise kohta (isikuandmete kaitse üldmäärus).

1.10. „**Põhimõtted**“ on käesolevad isikuandmete töötlemise põhimõtted koos selle juurde kuuluvate lisadega.

**2\. Isikuandmete kogumine**

2.1. Baltic Classifieds Group kogub enamasti Isikuandmeid Andmesubjektidelt endalt, lähtuvalt nende seosest Baltic Classifieds Groupiga, nt töösuhte raames või teenuse osutamise raames.

2.2. Baltic Classifieds Group võib koguda Isikuandmeid ka muudest allikatest, näiteks avalikest andmebaasidest või kolmandatelt isikutelt, eelkõige tööle kandideerija sobivuse tuvastamiseks.

2.3. Tööle kandideerija kohta avalikest allikatest (näiteks avalikult juurdepääsetav sotsiaalmeedia konto, blogi, virtuaalne fotoalbum, videod, interneti kommentaariumid, süüdimõistvad kohtulahendid) andmete kogumisel, kohustub Baltic Classifieds Group informeerima kandidaati andmete sellise kogumise faktist. Baltic Classifieds Groupi nimel tegutsev isik teeb Andmesubjektile teatavaks mis andmeid, mis eesmärgil ja kust koguti ning kes neid andmeid töötleb (näiteks kui kogutud Isikuandmeid töötleb lisaks Baltic Classifieds Groupile ka värbamisteenuse pakkuja).

2.4. Kui Baltic Classifieds Groupi nimel tegutsev isik langetab avalikest allikatest leitud teabe põhjal otsuse tööle kandideerija sobimatuse kohta, säilitab Baltic Classifieds Group sellise informatsiooni tõendina värbamisotsuse vaidlustamise tähtaja vältel.

2.5. Tööle kandideerija kohta Isikuandmete kogumine vastava kandidaadi eelmiselt tööandjalt (sh kandidaadi iseloomustust, töösuhte lõppemise põhjust) on lubatud üksnes juhul, kui kandidaat on andnud selleks oma eelneva nõusoleku. Kui kandidaat on oma elulookirjeldusse märkinud võimaliku soovitaja nime ning kontaktandmed, siis loetakse selline andmete esitamine soovituse küsimiseks nõusoleku andmiseks.

**3\. Õiguslik alus Isikuandmete töötlemiseks**

3.1. Isikuandmete töötlemine saab toimuda vaid siis, kui selleks on õiguslik alus. Õiguslik alus selleks tehakse kindlaks andmekaitsealastes õigusaktides sätestatu kohaselt.

3.2. Vastavalt Andmesubjekti kategooriale, töötleb Baltic Classifieds Group Isikuandmeid järgmistel alustel:

3.2.1. Õiguslik alus Baltic Classifieds Group töötajate Isikuandmete töötlemisel:

* töötajatega sõlmitud töölepingu täitmiseks või selle täitmise tagamiseks;
* juriidiliste kohustuste täitmiseks (nt maksude ja sotsiaalkindlustusmaksete tasumiseks, asjaomaste ametiasutuste teavitamiseks jms);
* eluliste huvide kaitseks (nt hädaolukorras kontaktisikuga suhtlemiseks);
* töötaja nõusoleku alusel (nt töötaja pildi või sünnipäeva avaldamine Tööandja siseveebis, töötaja ülalpeetavate iga).

3.2.2. Õiguslik alus Baltic Classifieds Group klientide Isikuandmete töötlemisel:

* klientidega sõlmitud teenuse osutamise lepingu täitmiseks;
* kliendi poolt antud nõusoleku alusel;
* Baltic Classifieds Groupi õigustatud huvi alusel;
* juriidiliste kohustuste täitmiseks (nt raamatupidamisdokumentide säilitamisel);

3.2.3. Õiguslik alus Baltic Classifieds Groupi poolt avaldatud ajakirjanduslike teoste subjektide Isikuandmete töötlemisel:

* Ajakirjanduslikul eesmärgil, kui selleks on avalik huvi, see on kooskõlas ajakirjanduseetika põhimõtetega ning ühtlasi ei kahjustata ülemäära Andmesubjekti õigusi;
* kliendi poolt antud nõusoleku alusel.

3.3. Oluline on, et kui Isikuandmeid töödeldakse nõusoleku alusel, on õigus selline nõusolek igal ajal tagasi võtta, kuid enne nõusoleku tagasivõtmist toimunud töötlemine on sellest hoolimata õiguspärane, sest töötlemistoimingute tegemise ajal oli antud nõusolek kehtiv.

**4\. Isikuandmete töötlemise eesmärgid**

4.1. Baltic Classifieds Group on Isikuandmete töötlemisel enamasti Vastutavaks töötlejaks. Teatud piiratud juhtudel võib Baltic Classifieds Group töödelda Isikuandmeid ka Volitatud töötlejana (nt juhul, kui Baltic Classifieds Group kogub Isikuandmeid oma juriidilisest isikust klientide nimel ja palvel).

4.2. Baltic Classifieds Groupis töödeldakse Isikuandmeid laialdastel eesmärkidel:

4.2.1. töölepingute täitmiseks, sh töötasu maksmiseks ja muude soodustuste võimaldamiseks;

4.2.2. vajadusel tööülesannete täitmise üle kontrolli teostamisel;

4.2.3. uute töötajate sobivuse kindlakstegemiseks ning töölepingute sõlmimiseks;

4.2.4. ametikohale sobivuses veendumiseks, koolituste pakkumiseks;

4.2.5. hädaolukorras kontaktisikuga suhtlemiseks;

4.2.6. sisejuurdluse korraldamiseks (nt töötaja kirjavahetuse kontrollimiseks);

4.2.7. seadusest tulenevate kohustuste järgimiseks, sh õigusaktides ettenähtud alustel ja korras töötleb Baltic Classifieds Groupi töötajate meditsiinilisi andmeid tööõnnetuste ja kutsehaiguste korral, raamatupidamisele kohalduvatest õigusaktidest tulenevate nõuete täitmiseks;

4.2.8. muude tugiteenuste pakkumiseks, sh IT-toeks;

4.2.9. Baltic Classifieds Groupi klientidele teenuste pakkumiseks, sh ligipääsu loomiseks Baltic Classifieds Groupi veebilehtedele, teenuse eest arvete või muude oluliste teenust puudutavate teadete edastamiseks;

4.2.10. kliendile huvipakkuva reklaami kuvamiseks, kui kasutaja on nõustunud vastavate küpsiste paigaldamisega tema veebilehitsejasse;

4.2.11. kasutajale Baltic Classifieds Groupi või selle partnerite poolt pakutavate kaupade, teenuste ja soodustuste kohta teavituse saatmiseks;

4.2.12. uudiskirjade edastamiseks;

4.2.13. tarbijamängude, loosimiste ja kampaaniate läbiviimiseks;

4.2.14. Baltic Classifieds Groupi kuuluvate ettevõtete poolt opereeritavate veebilehtede külastatavuse, teenuse kasutamise statistika ja muu mitte-personaliseeritud tehnilise informatsiooni kogumiseks veebilehe kasutamise kohta;

4.3. Baltic Classifieds Group kasutab Isikuandmeid üksnes käesolevates põhimõtetes nimetatud või seaduses sätestatud eesmärkidel.

**5\. Isikuandmete edastamine**

5.1. Baltic Classifieds Group võib edastada Isikuandmeid kolmandatele isikutele, näiteks audiitorile, õigusabiteenust osutavale isikule, raamatupidajale, pilveteenuse osutajale või mis tahes muule isikule, kes osutab Baltic Classifieds Groupile teenust (nt IT-teenus), aga ka Baltic Classifieds Groupiga seotud ettevõtetele. Baltic Classifieds Group teeb kõik endast oleneva, et eelnimetatud kolmandad isikud tagaksid Isikuandmete konfidentsiaalsuse ja turvalisuse.

5.2. Samuti võib Baltic Classifieds Group edastada Isikuandmeid riigi julgeolekuga seonduvatele asutustele, maksukohustuse täitmisega seonduvatele asutustele ja muudele asutustele, millel on seadusest tulenev alus Baltic Classifieds Groupilt Isikuandmete küsimiseks.

5.3. Baltic Classifieds Group sõlmib Isikuandmete edastamisel Volitatud töötlejaga andmeedastuslepingu.

5.4. Samuti on Baltic Classifieds Groupil õigus edastada Isikuandmeid isikuandmete omanike nõusolekul ja soovil kolmandatele isikutele (andmete ülekandmise õigus).

5.5. Kolmandad isikud, kellele Baltic Classifieds Group Isikuandmeid edastab, võivad asuda nii Euroopa Liidus kui ka väljaspool Euroopa Majanduspiirkonda, kus on kehtestatud teistsugused isikuandmete kaitse regulatsioonid ning mille osas Euroopa Komisjon ei ole võtnud vastu kaitse piisavuse otsust. Nendes riikides ei pruugi Isikuandmete turvalisus (sh kaitse väärkasutuse, omavolilise juurdepääsu, avalikustamise, muutmise või hävimise eest) olla piisava andmekaitse taseme puudumise tõttu tagatud samal tasemel nagu Euroopa Liidus. Isikuandmete edastamisel väljapoole Euroopa Majanduspiirkonda kohustub Baltic Classifieds Group tagama asjakohaste turvameetmete rakendamise. Isikuandmete edastamisel väljapoole Euroopa Majanduspiirkonda on Andmesubjektidel õigus nõuda Baltic Classifieds Groupilt ülevaadet tema Isikuandmete turvalisuse tagamiseks rakendatud meetmetest. Vastavasisulise kliendi päringu korral kohustub Baltic Classifieds Groupi esindaja esitama kliendile sellekohase teabe ilma põhjendamatute viivitusteta.

5.6. Isikuandmete edastamisel Ameerika Ühendriikidesse veendub Baltic Classifieds Group, et andmete vastuvõtjast kolmas isik oleks USA kaubandusministeeriumi ja Euroopa Liidu vahelises EL-USA andmevahetusleppes sätestatud tingimustel ja korras sertifitseeritud. Isikuandmete edastamine Ameerika Ühendriikidesse on lubatud alles siis, kui on tuvastatud, et Isikuandmete vastuvõtja on eeltoodud korras sertifitseeritud (teave sertifitseeritud isikute kohta on leitav www.privacyshield.gov). Kui Isikuandmete vastuvõtja ei ole sertifitseeritud, siis on Isikuandmete edastamine keelatud.

**6\. Isikuandmete töötlemise üldpõhimõtted**

6.1. Baltic Classifieds Group soovib tagada, et Isikuandmed, mida Baltic Classifieds Groupis töödeldakse, on:

6.1.1. Töödeldud seaduslikult ja isikule läbipaistval viisil;

6.1.2. Kogutud selgetel, kindlaksmääratud ja õiguspärastel eesmärkidel ning neid ei ole töödeldud hiljem viisidel, mis nimetatud eesmärkidele ei vasta;

6.1.3. Adekvaatsed, asjakohased ja piiratud lähtuvalt nende töötlemise eesmärkide saavutamiseks;

6.1.4. Säilitatud kujul, mis võimaldab isikute identifitseerimise mitte kauem, kui see on vajalik vastavalt nende eesmärkide täitmisele, milleks Isikuandmeid töödeldakse (Baltic Classifieds Groupis säilitatakse Isikuandmeid nii kaua, kuni see on seadusega ettenähtud või lubatud, kuid mitte kauem, kui see on Baltic Classifieds Groupile mõistlikult vajalik nende eesmärkide saavutamiseks, milleks andmeid koguti või töödeldi, muuhulgas võib selliseks kriteeriumiks olla Isikuandmete säilitamine võimalike nõuete aegumistähtaegade lõppemiseni). Konkreetsetele Isikuandmete kategooriatele kehtestatud säilitamistähtajad on sätestatud Baltic Classifieds Groupi isikuandmete säilitamist reguleerivas sisekorras.

6.1.5. Täpsed ja vajaduse korral uuendatud; mõistlikud sammud on võetud selleks, et tagada ebatäpsete Isikuandmete kustutamine või parandamine ilma viivituseta;

6.1.6. Töödeldud viisil, mis tagab Isikuandmetele vajaliku turvalisuse, sh kaitse õigustamatu või ebaseadusliku töötlemise ja kaotuse, hävimise või kahjustumise eest, kasutades selleks sobivaid tehnilisi või organisatsioonilisi meetmeid.

6.2. Oluline on, et Isikuandmete privaatsuse tagamisele mõeldakse juba enne Isikuandmete kogumist ning töötlemisel lähtutakse Isikuandmete töötlemise õiguspärasuse põhimõtetest.

**7\. Õigused Isikuandmete kogumisel**

7.1. Seoses Isikuandmete töötlemisega on Andmesubjektidel õigus:

7.1.1. Taotleda juurdepääsu Baltic Classifieds Groupi poolt kogutud Isikuandmetele ning nõuda koopiat Isikuandmetest;

7.1.2. Taotleda Isikuandmete parandamist, täiendamist või kustutamist, kui need ei vasta tegelikkusele või neid ei töödelda kehtivate nõuete kohaselt;

7.1.3. Nõuda õigusaktides sätestatud juhtudel, et Baltic Classifieds Group piiraks Isikuandmete kogumist, töötlemist või kasutamist;

7.1.4. Esitada oma õiguste rikkumise korral kaebus Andmekaitse Inspektsioonile.

7.2. Baltic Classifieds Group aktsepteerib nii elektroonilisi kui ka kirjalikke taotlusi käesolevas punktis kirjeldatud õiguste kasutamiseks. Kui Andmesubjekt esitab taotluse elektrooniliselt, siis esitab Baltic Classifieds Group ka taotluses nõutud teabe võimaluse korral elektrooniliselt, kui Andmesubjekt ei taotle teisiti.

7.3. Kuivõrd Andmesubjektide rahulolu on Baltic Classifieds Groupile oluline, siis vastab Baltic Classifieds Group Andmesubjekti taotlustele esimesel võimalusel, kuid mitte hiljem kui ühe kuu jooksul pärast taotluse saamist. Baltic Classifieds Groupil on õigus taotlusele vastamise tähtaega pikendada 2 kuu võrra tulenevalt taotluse täitmise keerukusest ning ajamahukusest.

7.4. Baltic Classifieds Group kohustub Andmesubjekti eelnimetatud tähtaja jooksul teavitama ka siis, kui otsustab Andmesubjekti taotluse mitte rahuldada. Taotluse mitte rahuldamist kohustub Baltic Classifieds Group Andmesubjektile ka põhjendama.

**8\. Isikuandmete töötlemisele kohalduvad üldised põhimõtted**

8.1. Kõik Baltic Classifieds Groupi töötajad on kohustatud tagama, et Isikuandmed on kogutud, säilitatud, kasutatud, kustutatud ja muul viisil töödeldud andmekaitsealaste õigusaktide ja käesolevate Põhimõtetega kooskõlas, sh:

8.1.1. Kasutama kolmandate isikute Isikuandmeid üksnes tööalastel eesmärkidel;

8.1.2. Mitte kopeerima, kustutama, muutma ega edastama kolmandate isikute Isikuandmeid Baltic Classifieds Groupi organisatsioonist väljapoole ilma selleks selget tööalast kohustust omamata;

8.1.3. Tagama, et Isikuandmete edastamisel andmesidevahenditega või andmekandjate transportimisel ei toimuks Isikuandmete omavolilist lugemist, kopeerimist, muutmist või kustutamist;

8.1.4. Rakendama ning järgima Baltic Classifieds Groupi poolt kehtestatud turvameetmeid kolmandate isikute Isikuandmete kaitseks, sh hoidma saladuses ja kaitstuna tööarvutile ja andmebaasidele juurdepääsuks vajalikud isiklikud kasutajatunnused ja paroolid;

8.1.5. Teavitama koheselt neile teatavaks saanud isikuandmetega seotud rikkumisest või selle tekkimise ohust.

8.2. Baltic Classifieds Group peab isikuandmete töötlemise registrit, mis sisaldab ülevaadet kõikide Baltic Classifieds Groupi poolt teostatavate isikuandmete töötlemise toimingute kohta. Registrit vaadatakse üle või ajakohastatakse vastavalt vajadusele, kuid mitte harvemini kui iga 3 aasta järel.

8.3. Isikuandmetele peavad ligipääsu omama vaid isikud, kelle tööülesanded on Isikuandmete töötlemisega seotud. Baltic Classifieds Groupi juhatusel võib olla Isikuandmetele ligipääs sõltuvalt nende vastutusalast ning rollist ettevõttes.

8.4. Isikuandmete töötlemisel tuleb jälgida, et Isikuandmeid töödeldakse vaid nende kogumisel kindlaksmääratud eesmärkidele vastavalt ja mitte kauem, kui eesmärkide täitmiseks vaja.

8.5. Kui Isikuandmete töötlemise eesmärgid on saavutatud, on Baltic Classifieds Groupi töötajad kohustatud Isikuandmed kustutama või säilitama kooskõlas seaduses sätestatud tähtaegadega, nt kuni võimalike nõuete aegumistähtaegade lõpuni.

8.6. Oluline on Isikuandmete töötlemisega seonduvate rikkumiste ennetamine, et Isikuandmetega seonduvaid rikkumisi üldse ei toimuks.

8.7. Kui töötajal tekib kahtlus, kas Isikuandmete töötlemine on õiguspärane, tuleb töötajal pöörduda andmekaitse spetsialisti poole.

8.8. Baltic Classifieds Groupi töötajad peavad teavitama Andmesubjekti Isikuandmete töötlemisega seonduvatest nõuetest ja palvetest Andmekaitse spetsialisti koheselt.

**9\. Isikuandmete töötlemise turvalisuse põhimõtted**

9.1. Baltic Classifieds Group on rakendanud vajalikke organisatsioonilisi, füüsilisi ja infotehnilisi turvameetmeid selleks, et Isikuandmed oleksid kaitstud mistahes väärkasutamise, volitamatu juurdepääsu, avalikustamise, muutmise või hävitamise eest.

9.2. Isikuandmete töötlemise rikkumise, sh lekke, korral tegutsemise juhised on sätestatud isikuandmetega seotud rikkumisest teavitamise ja dokumenteerimise korras.

**10\. Isikuandmete kustutamine**

10.1. Baltic Classifieds Group ei säilita Isikuandmeid kauem, kui see on mõistlikult vajalik nende eesmärkide saavutamiseks, milleks andmeid koguti või töödeldi, järgides andmete säilitamisele sätestatud tähtaegasid.

10.2. Isikuandmete kustutamise aluseks võib olla ka Andmesubjekti taotlus. Andmesubjekti vastavasisulist taotlust tuleb menetleda vastavalt Baltic Classifieds Groupi isikuandmete kustutamise korrale.

**11\. Vastutavad isikud ja nende kohustused**

11.1. Baltic Classifieds Groupi andmekaitsespetsialist on vastutav käesolevate Põhimõtete rakendamise ja regulaarse ajakohastamise eest.

11.2. Andmekaitsespetsialist täidab järgnevaid kohustusi:

11.2.1. selgitab töötajatele Isikuandmete töötlemisega seonduvaid põhimõtteid;

11.2.2. jälgib töötajate poolt teostatavaid Isikuandmete töötlemise toiminguid;

11.2.3. tagab Isikuandmete töötlemisega seonduvate dokumentide olemasolu;

11.2.4. tagab, et Baltic Classifieds Groupi poolt koostatud dokumendid ja lepingud oleksid ajakohased ning kooskõlas andmekaitsealaste õigusaktidega;

11.2.5. vastab isikutele nende Isikuandmete töötlemisega seotud päringutele;

11.2.6. registreerib Isikuandmete töötlemisega seonduvaid rikkumisi.

11.3. Baltic Classifieds Groupi Tehnoloogia osakond on vastutav tehniliste meetmete eest, mille abil Isikuandmeid töödeldakse.

11.4. Baltic Classifieds Groupi Tehnoloogia osakond täidab järgnevaid kohustusi:

11.4.1. tagab füüsiliste turvameetmete olemasolu ja toimimise (näiteks ekraanisäästjad ja paroolid arvutitel);

11.4.2. teostab korrapäraselt paroolide vahetusi;

11.4.3. tagab tehnilistele vahenditele, nt andmebaasidele ja e-posti kontodele, piiratud ligipääsu;

11.4.4. jälgib töötajate tehniliste vahendite kasutamist;

11.4.5. tagab tehniliste meetmete korrashoiu ja vajadusel parandamise või asendamise;

11.4.6. tegeleb tehniliste meetmetega seonduvalt tekkinud Isikuandmete töötlemise rikkumiste kõrvaldamisega, sh kõrvaldab tehniliste meetmete töös tekkinud probleemid või taastab Isikuandmed;

11.4.7. tagab tehniliste vahendite vastavuse ja asjakohasuse Isikuandmete töötlemise turvalisuse tagamiseks.

**12\. Põhimõtete uuendamine**

12.1. Baltic Classifieds Group vaatab käesolevaid põhimõtteid aeg-ajalt üle ja täiendab vastavalt vajadusele. Muudatustest teavitatakse siseveebis.

12.2. Käesolevad põhimõtted asendavad varasemaid Baltic Classifieds Groupi poolseid regulatsioone seoses Isikuandmete töötlemisega.

**13\. Kontaktandmed**

Täiendavate küsimuste korral või punktis 7 toodud õiguste kasutamiseks võib Andmesubjekt pöörduda Baltic Classifieds Groupi poole järgmistel kontaktidel:  
Postiaadress: Pärnu mnt 141, Tallinn  
E-post:  
KV.ee: [klienditugi@kv.ee](mailto:klienditugi@kv.ee)  
Osta.ee: [klienditugi@osta.ee](mailto:klienditugi@osta.ee)  
auto24.ee: [info@auto24.ee](mailto:info@auto24.ee)  
KuldneBors.ee: [info@kuldnebors.ee](mailto:info@kuldnebors.ee)  
GetaPro.ee: [contact@getapro.ee](mailto:contact@getapro.ee)  
City24.ee: [klienditugi@city24.ee](mailto:klienditugi@city24.ee)